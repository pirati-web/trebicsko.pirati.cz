---
uid: zdenek.chroust
name: Zdeněk Chroust
category:
  - kandidat2018
description: zastupitel Jaroměřic nad Rokytnou
profession: učitel
img: people/zdenek-chroust.jpg
---

Mgr. Zdeněk Chroust narozen 20. ledna 1964 v Třebíči.

Po školní docházce na ZŠ O. Březiny v Jaroměřicích nad Rokytnou jsem úspěšně absolvoval gymnázium v Moravských Budějovicích. Vysokou školu, UJEP - pedagogickou fakultu se zaměřením na přírodopis a tělesnou výchovu, jsem následně vystudoval v Brně. Po šestiletém pobytu a pedagogické praxi ve Vsetíně na Valašsku, jsem se velmi rád vrátil domů - do Jaroměřic nad Rokytnou. Od roku 1992 zde žiji nepřetržitě. Postavil jsem si zde rodinný domek a se svojí přítelkyní jsme vychovali 2 děti. Mám rád přírodu, houbaření, cyklistiku, zahradu a pěstování nejen subtropických rostlin. Pracuji na ZŠ v Moravských Budějovicích již 26 let, práce je mým životním koníčkem. Tajemstvím určitě není, že jsem v Jaroměřicích od roku 1998 s úspěchem kandidoval v komunálních volbách, a to na kandidátce ČSSD. Do března 2018 jsem byl také členem ČSSD. Následně jsem však ze strany vystoupil, a to hlavně kvůli netransparentnímu a nedemokratickému chování některých členů místního vedení. Pokud Vám totiž voliči, kterých si mimochodem s pokorou a úctou velmi vážím, dají vstupenku do zastupitelstva a potažmo (v počtu získaných hlasů jsem celkově skončil na 3. místě) i oprávnění je zastupovat v městské radě, měla by se respektovat jejich vůle. V naší organizaci ale byly uspořádány volby po volbách a po předem telefonicky domluveném hlasování se moje třetí místo ve městě z ničeho nic najednou změnilo na páté. Časem následovala diskuse, že kvůli jiným názorům na budování silničního obchvatu bych měl být vyloučen ze strany. Tak jsem vystoupil sám. Omlouvám se ze srdce všem voličům, kterým jsem ublížil nebo je zklamal.  Nicméně jelikož mi není lhostejný současný stav našeho města a ani jeho budoucnost, nechal jsem se přesvědčit a kandiduji se skupinou báječných lidí v komunálních volbách znovu, tentokrát však jako nezávislý kandidát.
