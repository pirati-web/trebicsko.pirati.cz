---
id: novinka1
category: blog
layout: post
title: Novinka 1
image: posts/2018-09-21-festival-svobodne-kultury.jpg
---

**V pátek 28. září se v Třebíči v židovské čtvrti uskuteční multižánrový Festival svobodné kultury. Festival se koná v ulici Leopolda Pokorného, před kulturní hospůdkou Trumpetka, a je zdarma.**

V letošním roce již podruhé na třebíčské kulturní scéně dostanou prostor umělci, kteří hrají tzv. svobodnou hudbu nebo se věnují svobodné kultuře obecně. Co to znamená "svobodná kultura"? Tento termín vešel v širší povědomí v roce 2004, kdy Lawrence Lessig vydal svoji knihu "Svobodná kultura", která se zabývala udržitelností stávající podoby práv duševního vlastnictví v době internetu. V českém prostředí tuto myšlenku nejvíce rozvíjí Pirátská strana, která chce, aby autorské právo plnilo svůj původní účel – zlepšovalo pozici autora vůči vydavatelům, producentům a prodejcům děl. Nikdy by nemělo být záminkou pro omezování svobodné tvorby, remixů, parodií a jiných tvůrčích počinů. Zároveň to ale neznamená, že by Piráti chtěli zrušit osobností práva autora. Naopak, jejich cílem je podpořit svobodu tvorby a najít nové cesty pro tvorbu v digitálním věku. 

A tak na třebíčském festivalu potkáte hudebníky, divadelníky a spisovatele, kteří nejsou registrováni v OSA (Ochranný svaz autorský). Z konkrétních jmen se můžete těšit na kapely Ráďa a Vojta, Mr. Cook, Eugene Morrow nebo Who Killed Rose. Na divadelní scéně uvidíte třebíčskou rodačku Radku Blatnou-Dokulilovou v Pohádce o Červené karkulce brněnského Malého velkého divadla i v interaktivním představení klaunů TÚDLE a NÚDLE. Celý festival doplní scéna věnovaná literatuře, kde se představí Petra Vrzalová a Pavel Jabůrek autorským čtením a Barbora Fukalová s poezií a slam poetry. 

Jak vůbec vznikl nápad na uspořádání tohoto festivalu a je Třebíč městem kultury? Na tyto otázky odpovídal jeden z hlavních organizátorů Roman Pašek: _"Tento rok jsme již v dubnu pořádali VyOsení a vyzkoušeli jsme si tak pořádání větší akce. Chceme se ale posunout dál a namísto vystoupení kapel jsme chtěli skloubit dohromady i jiné umělecké směry.  Z Třebíče pomalu mizí alternativní a nekomerční kultura, protože ji vytlačily mainstreamové festivaly. Chtěli bychom tento druh kultury podpořit a zároveň ukázat, že kultura se dá dělat i jinak, než pouze komerčně a v zastoupení OSA."_

Festivalové tóny se v ulici Leopolda Pokorného rozezní od 15:00 a venkovní produkce bude hrát do 22. hodiny, ale i poté bude možné si vychutnat festivalovou atmosféru v místní kulturní hospůdce Trumpetka. Zváni jsou velcí i malí, vstupné je zdarma a s sebou vám postačí dobrá nálada. 

**Program:**
* 15:00 - Malé velké divadlo, Brno - Pohádka  O Červené Karkulce - maňáskové představení pro malé i velké
* 15:45 -  Barbora Fukalová - slam poetry a poezie; Petra Vrzalová - autorské čtení; Pavel Jabůrek - autorské čtení
* 16:30 - Divadlo Facka, Brno - interaktivní představení klaunů TÚDLE a NÚDLE
* 18:00 - Ráďa a Vojta - Třebíč (folk-pop)
* 19:00 - Eugene Morrow - Praha (indie-rock)
* 20:00 - Who Killed Rose - Praha (indie-garage)
* 21:00 - Mr. Cook - Třebíč (alternative-rock)  

---

**Kontakty pro média:**

Roman Pašek, 734 507 329, roman.pasek@pirati.cz

Hana Hajnová, 721 684 323, hana.hajnova@pirati.cz

---
